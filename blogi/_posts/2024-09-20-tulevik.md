---
title: Valdkonna suured teod
layout: post
author: Saskia
---

CERNi lemmiklapsuke on Higgsi boson. Selle leidmisest (ehk siis piisava täpsusega - 5 sigmaga - leidmisest) on tegelikult möödas juba 12 aastat. Järgmine projekt on ametlikult HL-LHC ehk *high luminosity* LHC, mis läheb arendusse juba järgmise *shutdown*i korras. Ent valdkonna tegelik unistus on oluliselt ambitsioonikam: ehitada FCC ehk *future circular collider*. Oma 91-kilomeetrise ümbermõõduga ei jääks ta enam Genfi juurde orgu, vaid ulatuks ka Jura ja Salève mäestike alla. See idee tuleb siiski maha vaikida, sest üldine avalikkus selle suurim fänn pole ning on hirm, et jutud sellest võivad mõjutada prantsuse valimisi. 
FCC-d ehitamata jääks CERN alla aga "rivaalile", kes on juba pikemat aega õla tagant hinganud - Hiinale. Muidugi rivaalitsemiseks on seda vale nimetada, sest lõppude lõpuks on kummagi eesmärk õilis ja seda tuleks saavutada rahvusvaheliselt, koostöös hiinlastega. Ent rahastus tuleb siiski riikidelt, nii et poliitikast kuidagi kõrvale ei hiili.

CERN loodi omal ajal just mõnes mõttes poliitikast varjumise nimel. Kui tuumafüüsika oli populaarsust kogumas, oli see suuresti rahastatud just militaarsetel eesmärkidel. Peale 2. maailmasõja õudusi otsustas rahvusvaheline grupp teadlasi aga, et neile aitab ning nad soovivad uuringuid jätkata pelgalt vooruslikel põhjustel. Nii sündiski Euroopa Tuumauuringute Organisatsioon ehk CERN - see pakkus füüsikutele väljundit ka mittesõjalistel eesmärkidel. Kusjuures on huvitav, et sarnane motiiv jookseb läbi ka tänapäeval. Nimelt kohtasime ühel õhtul Saint-Genis baaris ameeriklast, kes jutustas meile ümber oma lugu Ameerikast lahkumisest: õppurina oli ta andnud välja esimese paberi (midagi antiaine kohta) ja paberi väljaandmisele mingit furoori ei järgnenud, välja arvatud üks kiri USA armeelt. Ja see ei olnud mingi haruldane juhtum, väidetavalt oli armee proovinud värvata igat viimast tema kaastudengit. Kuna armee ei olnud tema jaoks õige väljund ja reaalselt mingit muud varianti tema sõnul USAs oskaeste füüsikas ei leia, siis pida ta tulema Euroopasse. Nii jätkaski ta oma doktorikraadi hoopis Itaalias ning ühines hiljem CERNiga. 
