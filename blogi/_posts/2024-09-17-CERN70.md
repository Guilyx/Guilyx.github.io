---
title: CERN70
layout: post
author: Saskia
---

Juba enne meie saabumis tolid alanud ettevalmistused CERN70 ürituse üles seadmiseks. Iga päev kerkis mõni uus telk või istumisala või nt vetsud meie hotelli sissepääsu ette.
Ja iga päevaga tundus lõunaaeg CERNi restoranides aina rahvarohkem. Me arvasime, et asi on selles, et me olime hakanud harjuma söömiste ajaga ja hakanud iga päev aina varem ja varem sööma minema (kuna keskmine CERNi töötaja on 12.00-ks juba lõunal). Tegelikult oli asi aga selles, et nii mõnedki olid oma endisesse töökohta tagasi tulnud justnimelt aastapäeva puhul. 
Päris ürituseks oli ikka väga palju rahvast kohal. Korraldus oli sujuv: sai süüa, sai juua, sai isegi kooki ja muidugi kontserdi. Ausalt öeldes arvasin ma, et repertuaaris oleks midagi rokilikku, sest olin kohalikelt kuulnud, et füüsikutele meeldib alustada tobedate nimedega rokkbände, nagu näiteks "Miss Proper and the Moving Targets" või "The Pina Colliders". Ja sellised bändid tulevad kokku omaenda muusikafestivalil "Hardronic" (ei, mitte *hadronic*, ikka haRdronic). Klubide osas on nii suur organisatsioon muidugi väga värvikas. Näiteks on olemas oma lauatenniseklubi, ladina tantsude klubi, sukeldumise klubi, *you name it*. 
Tulles tagasi CERN70 juurde tooks ma välja veel paar seiku kronoloogilises järjekorras:
Õhtu algab. Meie käime laval (lihtsalt enda nägu näitamas ja *Director for Research*ilt meeneid vastu võtmas). Räägime jaapanlasega. Räägime venelastega. Räägime hindu ja sakslasega. Näeme läbi teiste eestlaste ära ka soomlase ja norraka. Ootame Director-Generali kõnet (edutult). Mängime prantslastega pinksi. Lõpetuseks räägime taaskord sakslastega.
Igatahes sai palju inimesi kohatud ja kuulatud, et mis nad CERNis teevad, kuidas nad siia sattusid jne. Eriti jäi meelde suhtlus viimaste sakslastega, kuna nendega jäi jutt nende tööst üsna lakooniliseks, kuna jututeema keerles hoopis laval toimuva ümber. Nädal aega hiljem sattusime vaatama aga dokumentaalfilmi Higgsi bosoni leidmisest. Ja keda me näeme – needsamad sakslased! Tuli välja, et näiliselt täiesti tavapärased inimesed, kellega olude sunnil kohtusime, olid võtmerollis Higgsi bosoni leidmisel. 
Teine, ehk mitte nii positiivne, ent siiski meeldejääv suhtlus oli vene teadlastega. Tuli välja, et kuigi nende kohaletulek on nüüd raskendatud, on neil CERN-is töötamine siiski võimalik. Paralleelselt töötasid nad Moskva Füüsika ja tehnikainstituudis MIPT (minu teada on vene instituutide töötajad CERN-is keelatud, aga ma ei hakanud teemat uuritsema). Inimestena olid nad väga sümpaatsed ja suhtusid ka meisse väga positiivselt, seetõttu oli eriti kummaline, et vestluse lõpulause oli nende poolt: "Te olete nii targad lapsed, et ma loodan, et te teete kunagi oma riigis paremaid otsuseid kui praegune valitsus.". 
