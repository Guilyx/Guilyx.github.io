---
title: Ekstravagantsused
author: Saskia
layout: post
---

Osakeste füüsika on ikka hull lugu küll. Ja see, et me seda kogeda saime, oli täielik lotovõit. Tõsiselt ka!
Kammisin läbi erinevad Eestis müügil olevad lotod, et leida mõni, mille võit on sama tõenäoline kui meie võit antud võistlusel ehk 3:461. Leidsin sobiva tõenäosuse Eurojackpotist, kuid täpsemat võitu nimetama ei hakka. 
Aga summasid võib siiski võrrelda.
Enamik rahast kulub elektrile, mis on vajalik magnetite töös hoidmiseks. Pelgalt magnetites voolu hoidmiseks kulub iga spilli kohta 70€. Ja ei, see ei ole mitte CERN-i kohta, mitte ka East Area kohta, see on pelgalt meie eksperimendi kohta! Spillid käivad iga 40 sekundi tagant. Kiire summaarset tööaega täpsustamata on ilmselt selge, et summa tuleb täiesti astronoomiline. 
Minu hinnangul võitsime *Beamline for Schools* abil **80 000 korda suurema summa, kui meile oleks pakkunud lotovõit!**

Veidi veel jahmatavatest avastustest. Füüsika praktikumides on suurim kirumine alati juhtmete kvaliteedi üle. Probleem seisneb alati nende takistuses, CERNis kaasnevad juhtmetega aga hoopis ulmelisemad probleemid: signaalil (mis muide levib üsnagi valguskiirusel) kulub kaabli läbimiseks liiga pikalt! Meie detektorid olid nii täpsed, et pidime arvestama ka sellega, et kõrvutiasuvatest seadmetest võivad samal hetkel teele saadetud signaalid saabuda liiga suure ajavahega. Seetõttu oldi meid varustatud kaablitega, kus oli igaühe ümber pandud sildike nanosekunditega, mis kulub elektromagnetlainel selle läbimiseks. 

Kõike seda täpsust arvestades oli meie jaoks väga üllatav näha, kuidas käib sellise eksperimendi puhul joondamine. Arvasime, et selleks on kasutusel mingid üüber-täpsed vahendid, ent tuleb välja, et füüsikaolümpiaadide eksperimendivoorud on meid päris eluks siisku päris hästi ette valmistanud, sest ka CERNis tuli ära ajada pelgalt millimeeterpaberi ja teibiga. Ja no okei, laser ja lood oli ka, aga see oli kõik. Laserist enamus ajast kasu polnudki, sest me suutsime teha mõned ebastrateegilised lükked ja blokeerida laseri valguse ära joondamistvajavate detektorite eest. 
Kui asjad viltus tundusid, siis läks mõne nurga alla lihtsalt viil paberit, kuni asi korda sai. Aga meid abistavad teadlased olid sellise joondamsie üle isegi väga uhked ja lubasid, et täpsus jäi meil mingil imemoel millimeetri lähedale.
