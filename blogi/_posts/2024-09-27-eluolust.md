---
title: Eluolust
layout: post
author: Saskia
---

Keskmine CERN-i töötaja elab Saint-Genis. Genfist võib leida naiivseid uusi liitujaid või juba parema palga peal jõudnud vanu kalu. Põhjus on selles, et Saint-Genis asub teisel pool Šveitsi-Prantsuse piiri ja meelitab töötajaid oma madalamate elamiskuludega. Muidu on Genf küll suurem ja ilusam ja parema transpordiga. Kusjuures Sain-Genis elab vaid 10 tuhat inimest, mistõttu on väga kummaline, et sinna mahub ära tuhandedi CERN-i töötajaid. Ei tea küll, kuhu kõik need töötajad pandud on, sest Saint-Genis ise on tavapärase prantsuse linnakese välimusega.
Ka need, kes ei ela Saint-Genis, teevad poodlemist siiski prantsuse poolel. Samuti on kohe Saint-Genis'd ja CERNi ühendava tee kõrval baar, kust võib tõesti leida ebaproportsionaalselt palju CERNi töötajaid. 
Kuid CERNi sotsiaalne keskus pole tegelikult mitte mõni baar vaid selle restoranid. Meyrini kampusel asub kolm restorani ning kohe kõrval asub veel neljas, nn restoran 4 või R4, mis on oma loomult lihtsalt Genfis asuv itaalia restoran, kuhu CERNi töötajad sageli satuvad. Tulles tagasi kampusele, on mekaks just R1. See pakub lisaks söögile-joogile ka uskumatus koguses istumisruumi. Et väljast ümber restoranitiiva kõndida, kulus meil ikka paar minutit (seda küll kohvritega). Igatahes kogunetakse sinna lobisema, tööd tegema, jooma. Viimase juures üllatas mind see, et restorani lubati tulla ka oma jookidega. Üsna kummaline oli näha, kuidas reede õhtul oli restoran täis joomamänge möngivaid noori, kuna neid ümbritses siiski töö atmosfäär. Aga eks see teadlase elu olegi siuke, et töö ja elu piirid on kohutavalt hägused. Mulle siuke liberaalne suhtumine kampusel tähistamisele aga väga meeldib, see lisab CERNile veelgi nooruslikku *touch*i.
Ka pidulikumad üritused oli tihedalt seotud nendesamade restoranidega. Restorani kõrval asus klaaskast, milles korraldati uhkemat sorti vastuvõtte. 
Kampusel asub ka pood, pank, lasteaed/kool ja erinevate eksperimentide suveniiripoekesed. Suveniiridest on klassika suur Toblerone'i
Kirikut kampusel pole, aga see-eest on pakkuda hindu skulptuur. Selle skulptuuri tundsin ma ise ära just seetõttu, et see oli osaline ühes 2016.a skandaalis. Nimelt lekkis sots. meediasse video paganlikest rituaalidest sellesama kuju ümber. 
Ringi annab liikuda CERNi enda tasuta ratastega nn rattajagamise teenuse abil, või võib võtta samuti institutsiooni enda liinibussi, või siis äärmuslikel juhtudel hoopis tuletõrjeauto (jah, CERNil on isegi oma tuletõrjejaoskond üheskoos haiglaga). Rattad ise olid äge süsteem ja need lubasid meil Genfis ringi liigelda ka ühistranspordi töötundide väliselt. Tehniliselt on rattad mõeldud vaid kampusesisesteks sõitudeks, ent me kuulsime ka lugusid sellest, kuidas ratastega on tehtud ringe ümber Genfi järve (siuke 150-kilomeetrine sõit).
Majad on pealtnäha vanad ja igavad. Samasuguseid tööstushooneid leiaks ka mujalt, ent ma pole veel varem näinud, et ühe aia sees neid nii palju asuks. Jalutuskäigul kampuse teise otsa kõndisin ja kõndisin aga majad ei saanud siiski otsa. Samas kõik tundusid nii ühesugused, et mind hakkas huvitama, et no mida selline maja endast ikka peita saab. Kõndisin siis sissepääsu juurde välja ja sain teada, et tegu on Computing Centre'iga. Ehk siis justkui suvaline maja osutus olema seesama, mille kohta olin eelnevalt kuulnud, et sinna jookseb kokku 5 000 km valguskaableid.
