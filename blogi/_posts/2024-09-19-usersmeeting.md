---
title: Users meeting and North Area
layout: post
author: Saskia
---

Täna oli suur päev. Hommikul veeti meid (kaks eestlast ja kaks jaapanlast) Prevessini, kus toimus iganeljapäevane *users meeting*. Mida see siis endast kujutab, on see, et hulk tähtsaid inimesi istuvad üheskoos ümarlaua taga ning arutavad, kuidas nad oma progressiga rahul on. Tegelikult pole rõhk aga mitte sellel, kuidas neil endil läheb, vaid sellel, kuidas nad kiirega rahul on. Lõppude lõpuks on CERN justkui teenusepakkuja, tema ainus ülesanne on erinevatele gruppidele tagada osakestekiir. Outsideri jaoks oli väga kummaline kuulda lauseid nagu "Meie jaoks oli see [kiir] väga hea, väga stabiilne". Sama lauset kuuleks purjetajatelt tuule kohta, mitte aga kiire kohta, sest see on ju ometi tehislik ja väga täpselt kontrollitud. 
Kuid tegelikult on see kontrolli all olemise ilme petlik, sest kiire tekitamiseks on vaja väga-väga paljude elementidega kompleksset süsteemi. Nii paljude komponentidega on aga paratamatu, et tulemus pole päevast-päeva sama. Kusjuures meie T10 alas on asi nii kontrolli alt väljas, et müüonkiire korral leiab sama koguse osakesi nii toa keskelt, kust kiir "peaks" läbi minema kui kummagi seina äärest.
Igatahes oli see väga ulmeline kogemus. See nägi välja justkui mõni NASA board meeting kuskil ulmefilmis. Laua kohal kõrgus, nagu ka mujalgi CERN-is, suur telekaekraan tsükliga. Huvitavam oli aga see, mis paiknes ruumi teisel küljel: selleks oli aken Control Centre'isse. Ehk keset koosolekut oli võimalik vaadata, kuidas sinu all tegutsevad ilmselt maailma ühed helgeimad pead, kelle ülesanne oli kogu seda masinavärki käimas hoida. Enne visiiti olin ma naiivselt arvanud, et Control Centre'is tegutsevad tavalised klienditeeninduse töötajad, kelle ainus ülesanne on telefonikõne peale vajutada tsüklisse lisamise uppu. Tegelikult jookseb nendeni kokku aga erinevatest detektoritest tulevad reaalajas andmed, nii et nemad on ka need, kes peavad tähele panema eriskummalisusi kiires ning seejärel leidma arvutuste tulemusel, mis võis masinavärgis valesti minna.

Nüüd on mul piinlik tagasi vaadata oma esimesse kõnele Control Centre'isse, kus ma oli neile öelnud "*Bonjour* Kas te saaks meile osakesi anda.". Kuid isegi peale COntrol Centre'i päris elus nägemist, ei hakanud ma kunagi kasutama sellist formaalsust, nagu kasutavad meie *support scientist*id: "Bonjour, monsieur!". 
Kui kedagi ajab segadusse, miks kõned algavad prantsuse keelega, kuid lähevad siis sujuvalt üle inglise keelele, on sellepärast, et kuigi seal töötavad inimesed on valdavalt prantsuskeelsed, toimub suhtlus siiski üleni inglise keeles. Samasuguseid keele järgi grupeeringuid on CERN-is ka mujal, näiteks on eksperimente itaalia või saksa või jaapani kogukonnaga. Täpselt grupeeringut ei mäleta, ent seda otsides jõudsin huvitava avastuseni
![ATLAS Map](https://cds.cern.ch/record/2660228/files/ATLAS%20Collaboration%20Member%20Nationalities%20Map.pdf)
Üsna kurb näha, kuidas Eesti on kaardilt sujuvalt välja jäänud, kui olemas on Läti-Leedu ja isegi meist tillukesemad Balkani riigid.

Kui see kord piirdus Control Centre'i nägemine vaid läbi-akna vaatega, siis mõne päeva pärast saime kaeda ka ruumi enda sisse. Saime erakordse võimaluse (see on isegi CERN-i töötajale ebatavaline) ruumi siseneda ja veidi ringi vaadata, seda tingimusel, et oleme terve see aeg väga vakka. See oli isegi väga hea kriteerium, sest saime kuulata kohalike ka arutelusid, mis töötajate vahel toimusid ja peab tõdema, et need olid palju huvitavamad kui misiganes jutt, mida me ise omavahel oleks ajanud.
Ruum on jaotatud neljaks saareks ehk ringikeseks, mille äärtesse on paigutatud monitorid. Neli saart on vastutavad PS, SPS, LHC ja infrastruktuuri eest. Saareke, kuhu meie kõned saabuvad, on PS saareke, mis asus sisse tulles vasakul taga. Ruumi kummalgi poolel kõrgub kappide peal rivi šampusepudeleid. Kes vähegi Higgsi bosoni avastamisest klippe on näinud, on ilmselt näinud ka stseene Control Centre'is tähistamisest. Toona oli tähistamist palju: esimene kiir, esimene põrge, esimene Higgsi boson. Viimased tähistamised on tehtud aga peale taasavamisi: nimelt suletakse CERN mõneaastaste tsüklitega, et seadmeid välja vahetada ja edasi arendada. Järgmine sulgemine ehk *shutdown* toimub ilmselt paari aasta pärast, et teha LHC-st HL-LHC ehk sama asi, aga *high luminosity* (see tähendab lihtsalt sagedasemaid kokkupõrkeid).
Sulgemised on teema, mis mõjutab ka tavalisi CERN-i külastajaid. Olenevalt inimesest võib huvi pakkuda kas CERN-i inimesed või see, mis toimub maa all (ehk siis kõik need kuulsad LHC-ga seotud eksperimendid). Kui tahta näha maa-alust, tuleb tulla sulgemise ajal, sest siis on lubatud tunnelisse minek. Selle miinus on aga see, et selleks ajaks lahkuvad kampuselt ka paljud töötajad.
